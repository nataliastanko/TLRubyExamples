Ratuje nas wiara w skuteczność naszej pracy – poświęcenie się dla niej. Ale tamci ludzie nie przedstawiali doprawdy nic nadzwyczajnego. Kolonistami nie byli; podejrzewam, że ich administracja nie różniła się niczym od ucisku. Byli zdobywcami, do tego zaś potrzeba tylko bezmyślnej siły; i nie ma się czym szczycić, jeśli się ją posiada, ponieważ siła ta jest po prostu przypadkiem i wypływa ze słabości innych. Zagarniali, co mogli, ze zwykłej chciwości. Była to po prostu kradzież z włamaniem, masowe morderstwo na wielką skalę, a ludzie rzucali się w to na oślep – jak przystoi tym, którzy napastują mrok. Zdobywanie ziemi, polegające przeważnie na tym, że się ją odbiera ludziom o odmiennej cerze lub trochę bardziej płaskich nosach, nie jest rzeczą piękną, jeśli się w nią wejrzy zbyt blisko. Odkupia ją tylko idea. Idea tkwiąca w głębi; nie sentymentalny pozór, tylko idea; i altruistyczna wiara w tę ideę – coś, co można wyznawać i bić przed tym pokłony, i składać ofiary…
Urwał. Płomyki ślizigały się po rzece: małe, zielone płomyki, czerwone płomyki, białe płomyki, które się ścigały nawzajem, dopędzały, łączyły, krzyżowały – aby się rozstać śpiesznie lub powoli. Ruch handlowy wielkiego miasta trwał na bezsennej rzece wśród gęstniejącego mroku. Przypatrywaliśmy się czekając cierpliwie – nic innego nie można było robić aż do końca przypływu; lecz dopiero po dłuższym milczeniu Marlow rzekł wahająco: – Pamiętacie pewno, koledzy, że byłem czas jakiś marynarzem na słodkich wodach – i wówczas wiedzieliśmy już, że jest nam sądzone, nim zacznie się odpływ, wysłuchać jednej z rozlicznych przygód Marlowia, nie doprowadzających do żadnej konkluzji.

Joseph Conrad. Jądro ciemności (Kindle Locations 83-96). Virtualo. Kindle Edition.

„Boże, miej mnie w swojej opiece — pomyślałem — to musi być ten harpunnik, ten piekielny handlarz głów." Leżałem wszelako bez ruchu i postanowiłem nie odzywać się ni słowem, dopóki do mnie nie zagada. Ze świecą w jednej ręce i tąże właśnie nowozelandzką głową w drugiej nieznajomy wszedł do pokoju i nie patrząc w stronę łóżka ustawił świecę w kącie, na podłodze, w sporej ode mnie odległości, a następnie począł rozsupływać poplątane sznurki ogromnej sakwy, która, jak już wspomniałem, znajdowała się w izbie. Pałałem ochotą ujrzenia jego twarzy, lecz przez czas jakiś trzymał ją odwróconą, zajęty rozwiązywaniem worka. Potem obrócił się jednak — i, wielkie nieba! Co za widok! Co za gęba! Ciemnej, żółtoszkarłatnej barwy, tu i ówdzie znaczona dużymi, czarniawymi kwadratami. No, oczywiście! Właśnie tak, jak myślałem; straszliwy z niego towarzysz łoża; musiał brać udział w jakiejś bójce, pokaleczono go okropnie i oto teraz wraca prosto od chirurga.

Herman Melville. Moby Dick, czyli Biały Wieloryb, T.I (Kindle Locations 409-416). Kindle Edition.
